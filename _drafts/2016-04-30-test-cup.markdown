---
layout: post
title:  "Test Cup!"
date:   2016-04-30 09:49:42 +0100
categories: Java
tags: sport football siatka
---
Siatkarze PGE Skry Bełchatów pokonali w Atlas Arenie Sir Safety Perugia 3:1 i awansowali do Final Four Ligi Mistrzów. Sukces nie byłby możliwy, gdyby nie świetna postawa powracającego po kontuzji Michała Winiarskiego
W składzie PGE Skry na środowy mecz znalazł się już Michał Winiarski, który przez ostatnie tygodnie był kontuzjowany. We wtorek kapitan reprezentacji Polski po raz pierwszy od dłuższego czasu trenował na pełnych obrotach. Wiadomo było jednak, że Falasca od razu mu nie zaufa, dlatego mistrzowie Polski na mecz z Perugią wyszli z parą przyjmujących Facundo Conte – Nicolas Marechal. Jedynej zmiany w porównaniu z ostatnim meczem z Lotosem Treflem Falasca dokonał na pozycji libero. Kacpra Piechockiego od pierwszych piłek zastąpił Ferdinand Tille.

Mistrzowie Polski ostatnio nie mają w zwyczaju dobrze rozpoczynać meczów. Mylili się zarówno na zagrywce, jak i w ataku, a po nieudanej próbie Mariusza Wlazłego trener PGE Skry poprosił o czas (1:5). Trzeba tez przyznać, że Włosi doskonale grali w defensywie. Nawet gdy bełchatowianie się rozkręcili, rzadko który atak czysto lądował w boisku. Różnicę robiła także zagrywka obu drużyn. W tym elemencie Włosi nie mieli litości, a do podania Christiana Fromma gospodarze ustawiali czterech przyjmujących. To właśnie przy zagrywce Niemca Falasca po raz drugi poprosił o przerwę (9:14). Słabszy występ notował także Conte. Argentyńczyk nie trafiał w boisko, dlatego Falasca zmuszony był wstawić Winiarskiego. Chwilę później Marechala zastąpił zaś Włodarczyk. Przy tak dużej liczbie błędów PGE Skra nie mogła wygrać seta (16:25).

Na początku drugiego seta bełchatowianie po raz pierwszy w meczu objęli prowadzenie (2:1). Gra z obu stron była szarpana, a mistrzom Polski wciąż zdarzały się proste błędy. Rzadko kiedy zdarza się, że Wlazły dwa razy przechodzi linię trzeciego metra, choć duży wpływ na jego pomyłki miała niedokładna gra rozgrywającego Nicolasa Uriarte. Falasca po raz pierwszy w ważnym meczu zdecydował się zaufać zmiennikowi Argentyńczyka, a od połowy seta to Aleksa Brdjović był reżyserem gry mistrzów Polski. PGE Skra nie grała rewelacyjnie, ale mistrzom Polski pomagali… rywale. Ostatni punkt w secie zdobył Karol Kłos, który na szczęście wykorzystał arcytrudną wystawę od swojego rozgrywającego.

Trzecia partia rozpoczęła się od rezultatu 5:0 dla gości. Bełchatowianie nie radzili sobie z potężną zagrywką Aleksandra Atanasijevicia. Falasca znów był zmuszony wstawić Winiarskiego, który przyjął silny serwis rywala, a akcja zakończyła się błędem Perugii. Włosi wyszli na pięciopunktowe prowadzenie i mogli kontrolować wynik spotkania. Mistrzowie Polski poprawili jednak grę w obronie oraz bloku i rozpoczęli pogoń za rywalem. Dzięki świetnej grze Winiarskiego mistrzowie Polski nawiązali kontakt z rywalami, a Atanasijević, który po raz kolejny miał zastrzeżenia do pracy sędziów, dostał czerwoną kartkę. Po kolejnym skutecznym ataku Winiarskiego i dobrej zagrywce Kłosa mistrzowie Polski momentalnie zbudowali przewagę (22:19). PGE Skra wróciła z dalekiej podróży i choć była już w kiepskiej sytuacji, zdołała wygrać partię!

Tak budujące zwycięstwo w poprzednim secie pozwoliło gospodarzom rozwinąć skrzydła. Bełchatowianie świetnie zaczęli grać w bloku, ale Włosi nie pozostawali dłużni. Słabiej spisywał się Wlazły, który w środę nie był liderem drużyny, lecz jednym z wielu siatkarzy na boisku. Na domiar złego na ławce nie miał zmiennika, bowiem w miejsce Macieja Muzaja do meczowej dwunastki wszedł Winiarski. Bełchatowianie radzili sobie jednak z rywalem i zaczęli kontrolować wynik spotkania. Zdenerwowanym Włochom udzielały się emocje, a ich ataki lądowały w aucie. Niesieni głośnym dopingiem gospodarze nie mogli już przegrać. Po wyśmienicie rozegranym czwartym secie awansowali do najlepszej czwórki Ligi Mistrzów.

Wiadomo już, że do Final Four (28-29 marca) awansował zespół Zenita Kazań, który w dwumeczu pokonał Halkbank Ankara. Oprócz gospodarzy, czyli Berlin Recycling Volleys, szansę gry w czwórce będzie miała jeszcze Asseco Resovia Rzeszów, która o 20.30 rozpocznie mecz z Lokomotivem Nowosybirsk.

PGE Skra Bełchatów – Sir Safety Perugia 3:1

Sety: 16:25, 25:22, 25:23, 25:18

Awans: PGE Skra

PGE Skra: Uriarte, Conte, Lisinac, Wlazły, Marechal, Kłos, Tille (libero) oraz Piechocki (libero) Winiarski, Włodarczyk, Brdjović, Wrona

Perugia: De Cecco, Vujević, Buti, Atanasijević, Fromm, Beretta, Giovi (libero) oraz Fanuli (libero), Tzioumakas, Sunder, Barone